---
layout: post
title: Kas ir Open Data jeb atvērtie dati?
author: Raimonds Simanovskis
tags: principi
---

Man patīk analizēt un "urķēties" pa datiem, jo tāda ir manas IT profesijas būtība &ndash; datu apstrāde. Savukārt man nepatīk, ja es nedabūju to, par ko esmu samaksājis, vai arī ja man par to pašu lietu prasa maksāt divreiz. Tāpēc man patīk atvērtie dati.

Modernas valsts pārvaldes entuziasti popularizē *open data* jeb *atvērto datu* praksi kā demokrātijas veicinošu pieeju mūsdienu Interneta laikmetā. *Open data* principi ir labi aprakstīti [8 Principles of Open Government Data](http://www.opengovdata.org/home/8principles) lapā. Šeit ir šo principu kopsavilkums:

1. **Pilnīgi**

    Visiem publiskajiem datiem ir jābūt pieejamiem. Publiskie dati ir dati, uz ko neattiecas privātuma, drošības vai privilēģiju ierobežojumi.

2. **Primāri**

    Dati tiek publicēti tādi, kā tie tiek oriģināli savākti ar lielāko iespējamo detalizācijas pakāpi, nevis apkopotā vai modificētā formā.

3. **Laicīgi**

    Dati ir pieejami pēc iespējas ātrāk, lai nodrošinātu savlaicīgu datu vērtību.

4. **Pieejami**

    Dati ir pieejami visiem iespējamajiem lietotājiem un visiem iespējamajiem nolūkiem.

5. **Automātiski apstrādājami**

    Dati ir saprātīgi strukturēti, lai nodrošinātu to automātisku apstrādi.

6. **Nediskriminējoša pieeja**

    Dati ir pieejami ikvienam bez nepieciešamības reģistrēties.

7. **Atvērts datu formāts**

    Dati ir pieejami brīvā datu formātā, pār kuru nevienam nav īpašas kontroles.

8. **Bez licences**

    Uz datiem neattiecas autortiesību, patentu, preču zīmju vai komercnoslēpumu likumi. Saprātīgi privātuma, drošības un privilēģiju ierobežojumi var tikt atļauti, ja to nosaka citi likumi.

Ar šo principu ievērošanu Latvijas valsts pārvaldē pagaidām neiet īpaši spīdoši un nav pārāk daudz atvērto datu, kas atbilstu šiem principiem. Turpmākajos ierakstos pastāstīšu par saviem eksperimentiem ar dažādiem Latvijas publisko datu avotiem un cik veiksmīgi vai neveiksmīgi izdodas pie tiem piekļūt, apstrādāt un analizēt.

Savos eksperimentos bieži izmantošu datu analīzes web aplikāciju [eazyBI](https://eazybi.com), ko patlaban izstrādāju, un kuru tai skaitā labi var izmantot publisko datu analīzei un publicēšanai. Ja vēlaties palīdzēt ar šo manu atvērto datu iniciatīvu, tad varat arī paši [pieteikties eazyBI lietošanai](https://eazybi.com/sign_up) un izmēģināt tajā ielādēt un analizēt dažādus publiskos datus.

Un, protams, labprāt dzirdētu komentārus, viedokļus un ierosinājumus par šo tēmu.
